---
title: 'Ev Tadilatı Notları'
summary: 'Bir süre önce yeni taşınacağımız evin çok eski ve bazı alanlarının bakıma muhtaç olması sebebiyle evin büyük bir kısmını taşınmadan önce yenilemeye karar verdik. Bu öğrenimlerim tadilat süreci sonunda oluştu.'
date: '2025-02-26'
lastmod: '2025-02-26'
authors: ['default']
tags: ['genel']
---

![ev-tadilati-notlari-banner](/static/images/ev-tadilati-notlarim.jpg)

# Ev Tadilatı Notları

Türkiye şartlarında evinizi yenilemek(renovasyon) veya küçük çaplı bir tadilat yapmak istiyorsanız kendim için çıkardığım bazı notları/dersleri yazıya döktüm.

İlk tavsiyem; maddi ve manevi olarak yorulmayı göze almıyorsanız, sabırsız ve aşırı mükemmeliyetçi biriyseniz bu işe hiç bulaşmayın.:)

Bir süre önce yeni taşınacağımız evin çok eski ve bazı alanlarının bakıma muhtaç olması sebebiyle evin büyük bir kısmını taşınmadan önce yenilemeye karar verdik. Bu öğrenimlerim tadilat süreci sonunda oluştu.

## Genel Tadilat Bilgisi Edinme ve İstekleri Belirleme

Öncelikle ne istediğinizi bilmeniz için ön araştırma yapmalısınız ve bazı temel bilgileri öğrenmelisiniz. Özellikle konuya tamamen yabancı iseniz bu araştırma hayati öneme sahip. Pinterest, Instagram gibi platformlarda örnek mutfakları, banyoları, balkonları, salonları inceleyin. Renovasyon projelerine göz atın. Youtube'da yapmak istediğiniz tadilatları konu alan birkaç video izleyin. Örneğin mutfak tadilatı yapacaksanız mutfak tezgahında, dolaplarında ne gibi malzemelerin kullanıldığını ve bu malzemelerin farklarını bilmek beklentinizi şekillendirmeniz açısından faydalı olur. Ek olarak temel tadilat terminolojisini bilmek de fayda sağlıyor. Sıva, terazi, derz kelimeleri çok yabancı gelmemeli.

Araştırma yaptıktan sonra isteklerinizi mümkün olduğunca detaylı şekilde yazıya dökün. İsteklerinizi yazıya döktüğünüzde firmalar daha gerçekçi teklifler yapabilecek ve siz de teklifleri birbiriyle daha sağlıklı karşılaştırabileceksiniz. Yazılı isterler sözleşme oluştururken de büyük kolaylık sağlayacak. Örneğin en azından aşağıdaki detayda notlarınızın olması gerekiyor. Ne kadar detay o kadar iyi :)

- Zemin fayansların yenilenmesi.(antre, koridor, banyo, tuvalet ve mutfak zeminleri)
- Banyo
  - Duşakabin değişecek
  - Klozet(Asma/Gömme)
  - Banyo dolabı değişecek
  - Duş bataryası değişecek
- Mutfak - Tezgah (Seramik, Çimston vb) - Dolap gövdeleri (Dolap gövdesinin de rengi oluyor)
  - Dolap kapakları ve kulpların montajı (Memran kapak, gold kulp vs)
- Elektrik tesisat çalışması (Prizlerin, internet portlarının odalarda düzenlenmesi)
- Kapılar
  - Model ve Renk Seçimi
  - Kapı girişleri çıtaların yenilenmesi - Kulplar
- Badana Boya Yapılması (
  - Duvarlar ve Tavan
  - Kaloriferler
  - Dış Cephe (Balkon vb)

## Firma Araştırma

Farklı firmalardan teklifler alırken isterlerinizi whatsapp,email gibi iletişim kanalları üzerinden gönderin ve yüzyüze görüşme isteyin. Karşıdaki muhatabınız ile ilk izlenim önemli. Taleplerinizin tam olarak anlaşılmadığını veya dinlenmediğinizi hissettiğinizde bu bir işaret olabilir. Karşılıklı yorulmamak için baştan süreci sonlandırın.
Bütçemiz ve zamanımız sınırlı olduğu için birkaç firmadan teklif aldıktan sonra en makul teklifi yapan ve aynı zamanda bir tanıdığımızın referans olduğu firma(şahıs) ile anlaştık. Bu yöntem ile hedeflediğimiz avantaj tek bir kişi ile muhatap olarak iş takibinde zaman kazanmak ve isteklerimizi teknik detaylara(usta terminolojisi) girmeden aktarabilmekti.
Burada verebileceğim tavsiye firmayı ve kişileri iyi araştırın. İsteklerinizi anlamaya çalışan ve size uygun çözümler öneren firmaları değerlendirin.

Firmaların genelde çalıştığı tedarikçileri oluyor. Herhangi bir tadilat kalemi ürünü için istediğiniz özel bir tasarım,marka, renk varsa mutlaka önden belirtin. Firmanın tedarikçilerinin kataloglarında sınırlı çeşit olabiliyor. Bunları mümkünse görmek istediğinizi belirtin. Sözleşme imzalamadan önce isterlerinizin karşılanacağından emin olun.

Firmaların önceki işlerine mutlaka bakın. Varsa showroomlarını ziyaret edin. Zamanınız yoksa kurumsal websitesi, sosyal medya kullanımı, müşteri yorumlarını değerlendirin. Tek başına tanıdık referansı ile yetinmeyin. Tadilatınızın kapsamı büyükse ve bütçeniz açısından da uygunsa bir iç mimar ile çalışın. Kalite ve Maliyet dengesini gözönünde bulundurun.

## Sözleşme

Sözleşmeyi mümkün olduğunca detaylı hazırlatın/hazırlayın. Yapılacak işler için maliyetleri(tedarik ve işçilik) kalem kalem yazılı olduğu bir sözleşme isteyin. Bu yöntemin işlerin takibi, sonrası için hesap sorabilirlik ve verebilirlik açısından her iki tarafa büyük kolaylık sağladığını gördüm. Söz uçar yazı kalır.

Ödemeyi mümkün olduğunca işin tesliminde yapmak için sıkı pazarlık yapın. Sözleşmede ödemenin ne şartlarda ve ne zaman yapılacağının belirtilmesini isteyin. Yüksek enflasyonlu bir ülkede yaşadığımız gerçeği burada da karşınıza çıkacak. Tadilat için gerekli malzemenin(fayans, seramik, mutfak tezgahı, banyo dolapları vb) erken tedariki konusunda muhatabınız ısrarcı olabilir. Bu ve benzeri sebeplerden ötürü projenin bir kısmını ön ödeme olarak yapmanız gerekiyorsa da yarısından fazla ödemeyin. Eğer hatırı sayılır bir ön ödeme yaptıysanız/yapacaksanız ve işin belirli bir tarihte bitmesi sizin için kritikse teslimat tarihi konusunda da mutlaka sözleşmeye not düşün. (Bunun için belki eleştirilebilirim ancak hayati bir sebep olmadıkça teslim tarihinin ertelendiği her hafta/gün/ay için bir yaptırım uygulanmalı diye düşünüyorum.)

## Planlama

Önemli proje aşamalarını, işlerin bağımlılıkları belirleyin ve bunların teslim tarihlerini netleştirin. Bunları anlaştığınız firma ile yazılı olarak yapmanız sağlıklı olacaktır. İşlerin sıralamasına ve bağımlılığına dikkat edilmesi gerektiğini göz önünde bulundurun. Örneğin elektrik tesisatı işleriniz varsa bunların badana boya tadilatlarından önce bitmesi gerekiyor. Badana boya işlerinin mümkün olduğunca sona bırakılması tadilat esnasında oluşabilecek kir ve hasarlardan ötürü daha sağlıklı oluyor. Badana boya işleri tamamlandıktan sonra duvardaki prizleri taşımak isterseniz tekrar sıva ve boya yapılması gerekir.

## İş Takibi ve İletişim

Ustaların başında durabiliyorsanız durun ve beğenmediğiniz işçilikleri usta oradayken en kısa sürede belirtin. Mesela gün sonunda gidip söyleyebilirsiniz. Ne kadar geç dönüş yapılırsa geri dönüş o kadar zahmetli oluyor. Örneğin banyoda zemin fayansları yenilendikten sonra giderlere su akışı düzgün oluyor mu diye ilk fırsatta kontrol edin. Eğer bu kontrolleri sonraya bırakırsanız geri dönüşü daha zahmetli olabiliyor.
İşin başında duramıyorsanız da belli aralıklarla mutlaka kontrol edin ve daima iletişimde kalın. İş takibini yapacak firmaya ve kişilere yüzde yüz güvenmeyin. İşçilik kontrollerini kendiniz yapın.
Sakın ola tüm iş bittiğinde gidip görmeye kalkmayın, pişman olursunuz. Testleri canlı ortama bırakmayın :)

Tıpkı yıllardır sektörde tanık olduğum yazılım projelerindeki gibi, tadilat projelerinde de başarıya ulaşmanın güçlü iletişim, sağlam bir planlama ve teknik açıdan yetkin bir ekip ile mümkün olduğunu tecrübe etmiş olduk.
